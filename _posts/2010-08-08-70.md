---
title: "Den vitale 6'er"
permalink: /node/70
language: da
category:
  - Articles
modified: 2013-04-07T04:30:07Z
---

Balancespilleren og ankermanden på midten er blevet en af moderne fodbolds mest betydningsfulde spillere.

Real Madrids tidligere præsident Florentino Perez husker formentlig ordene. Citatet, hvor den magtfulde præsident forklarede, hvorfor den spanske storklub ikke ville savne franske Claude Makelele.

> Vi (Real Madrid) kommer ikke til at savne Makelele. Han har ikke en særlig god teknik, er ikke specielt hurtig og afleverer kun bolden til siden eller bagud.

Den hårdtarbejdende, ydmyge og disciplinerede Makelele, der rent taktisk bandt fortidens Galacticos-mandskab sammen, blev vejet og fundet for let til en lønforhøjelse. Men præsidenten kunne ikke se nuancerne i fodboldspillet, og Real Madrid faldt sammen som et korthus.

Makelele var nemlig en af de første moderne 6'ere i fodboldverdenen. Fortidens 'syndere' illustreret ved Vinnie Jones eller Paul Ince er afløst af mere fodboldintelligente typer som Javier Mascherano, Sami Khedira og Sergio Busquets.

Den gammeldags spoiler er der ikke længere plads til, fordi omstillingsspillet i moderne fodbold er helt essentielt. Pointen på positionen er fortsat at beskytte bagkæden, vinde andenbolde og være aggressiv i duelspillet, men der er sket en helt grundlæggende udvikling i fodboldspillet, som har skabt en ny type 6'er.

VM-slutrunden viste tendenserne, hvor holdene organiserer sig solidt og venter på omstillingsspillet. Holland, Argentina og Tyskland er de bedste eksempler på denne udvikling.

Derfor skal en moderne 6'er være både pasningssikker, positioneringsstærk og fodboldintelligent. Han er som udgangspunkt første fase af omstillingsspillet, når holdet går fra DE til VI-fasen.

I den kontekst giver det mening at droppe 'spoilerne' og erstatte dem med mere bolderobringsstærke spillere, der ikke kun kan stoppe modstanderen, men også kan bibeholde bolden og etablere omstillingsfasen.

Det er blandt andet det koncept, som Brøndby-træner Henrik Jensen i skrivende stund har succes med. Hverken Mike Jensen eller Mikael Nilsson er notoriske 6'ere, men intelligente spillere, der beskytter rummet foran bagkæden - og begge er i stand til at køre omstillingen, når bolden er erobret.

FC Nordsjællands 19-årige ghaneser Enoch Kofi Adu er, efter mine begreber, et kæmpetalent på 6'er-positionen, da han har åbenlyse kvaliteter som en moderne balancespiller og dertil de klassiske afrikanske egenskaber i form af speed og fysisk pondus.

FCN kan have ramt en guldåre i Enoch Kofi Adu, da flere klubber søger en klog 6'er til både at være erobringsspiller og igangsætter i omstillingsfasen.

Balancespilleren er blevet vital i moderne fodbold.

_Publiceret på tipsbladet.dk den 9/8 2010_
