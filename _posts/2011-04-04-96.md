---
title: "Champions League kan ende som kvindehåndbold"
permalink: /node/96
language: da
category:
  - Columns
last_modified_at: 2013-04-07T02:22:35Z
---

Engang var kvindehåndbold en af Danmarks mest populære sportsgrene. Ikke målt på de aktive, men målt på antallet af tv-seere. Danmark havde verdens bedste liga, masser af sponsorer, penge og ikke mindst masser af tv-tid. Der kom sågar onsdagskampe direkte på DR1, men den store promovering var et stort selvmål.

Antallet af kampe blev nærmest kvalmende, og seerne løb til sidst skrigende bort. Og i dag er kvindehåndbolden en notits i sportsnyhederne.

Fodbold og håndbold er som at sammenligne æbler og pærer, men præmissen er grundlæggende den samme. Champions League er på vej til at blive en parentes i fodbolddækningen af samme naturlige årsag som kvindehåndbolden.

Alt for meget tv-tid, for meget snak og for mange ligegyldige og decideret uinteressante kampe.

Der var engang i 1990’erne, hvor Champions League havde smag af noget stort og specielt. Kun de bedste klubber og kun de bedste kampe. Alle talte om denne turnering som noget helt unikt. Auxerre-AC Milan, som blev vist i bedste sendetid for nylig kommer vel næppe op i den kategori.

Som fodboldelsker glædede man sig til Champions League. Her fik man de største øjeblikke og de nye stjerner på fodboldhimlen. Den tid er desværre på vej væk, da der nu sendes Champions League gruppespillet to dage i træk samt til foråret, hvor knald-eller-fald kampene ligeledes er fordelt over adskillige dage.

Alt sammen for at få flere sponsorer og tv-kroner, men et skridt i den helt forkerte retning, da seerne langsomt vil forsvinde. De danske kanaler har det held, at FC København i denne sæson er med i det forjættede pengeland, hvilket giver dem flere seere og mere interesse.

Men såfremt ingen danske klubber er med i de kommende CL-sæsoner, så skal tv-stationerne passe på med blindt at smide diverse kampe på skærmen. Det vil dræne lysten til at sætte en aften af sammen med gutterne til at se bold. Følelsen er desværre allerede på vej.

Champions League handler nemlig om kvalitet og ikke kvantitet. Og produktet fodbold får seerne rigeligt af i form af dansk, engelsk, spansk, tysk og fransk fodbold, der kan følges uge efter uge på danske kanaler.
