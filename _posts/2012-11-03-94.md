---
title: "Den umulige kinesiske kampanalyse"
permalink: /node/94
language: da
category:
  - Columns
last_modified_at: 2013-04-06T19:50:15Z
---

Igennem min tid som træner, under træneruddannelserne og som kampanalytiker for Brøndby IF, har jeg set og analyseret masser af hold fra hele Europa. Det er en utrolig lærerig og fascinerende måde at iagttage fodboldspillet på, hvor essensen reelt er, at det mest interessante for en kampanalytiker foregår der, hvor bolden ikke er.



Siden min ankomst til Kina har jeg analyseret 10 ud af de 16 hold i den kinesiske Super League, og det er overraskende, hvor anderledes det er at analysere strukturer, automatismer og spilkoncepter i Kina end det er i Europa. Det skyldes simpelthen, at strukturen oftest er ualmindelig svær at få øje på hos de fleste hold i landets bedste række, og gameplanen er oftest mere eller mindre usynlig.



**Den manglende ’decision making’**



Der er et flertal af udenlandske trænere i de kinesiske klubber, og flere af dem er ubetinget rigtigt dygtige trænere, men som en kinesisk træner sagde til mig under et møde:

”Du skal forstå, at kinesere forstår fodbold anderledes end vesterlændinge. I tænker selv og tør selvstændigt gøre ting på banen, mens kineserne venter på ordrer, er bange for at fejle og ikke formår at spille frit eller tænke selvstændigt”.

Italienske Marcello Lippi, der træner topholdet og de forsvarende mestre fra Guangzhou Evergrande FC udtalte også for nyligt, at hans spillere har mere end svært ved at optage den træning og taktik, han forsøger at indarbejde. Guangzhou Evergrande førte rækken med otte point, da Lippi kom til, men er i skrivende stund i fare for at smide mesterskabet i de sidste runder. Og det til trods for adskillige udenlandske profiler samt otte kinesiske landsholdsspillere i truppen. Den klart bedst repræsenterede klub i landsholdsregi.



Jeg har selv haft et konkret eksempel med den selvtænkende spiller, da jeg forsøgte at organisere en kinesisk 1:1 turnering. Da bolden blev givet fri ramte den jorden 4-5 gange, før den lå helt stille. Ingen spillere angreb den eller tog initiativet. Øvelsen var ganske enkelt for ’fri’, uden regler og restriktioner, og den tvang kineserne til at bruge en evne, de har svært ved – decision making.



**Gameplanen er usynlig**



Når jeg foretager en kampanalyse foregår det altid ud fra to parametre. En kvalitativ og en kvantitativ analyse, så jeg sikrer mig både konkret og håndgribelig objektiv statistik samt subjektive notater ud fra, hvad øjet fanger af informationer. Men flere af mine analyser i Kina giver slet ingen tegn på eller mønstre, der viser, hvad holdet gerne vil i eksempelvis deres opbygnings- eller afslutningsspil.



Et eksempel er klubben Henan Jianye, hvor den tidligere Superligaspiller Chris Katongo i øvrigt er topscorer. Jeg har analyseret dem to gange live, men det er komplet umuligt statistisk eller ved hjælp af en subjektiv vurdering af deres koncept at udarbejde en effektiv kampanalyse. Det ligner ganske enkelt, at holdet ingen gameplan har, og de spiller fodbold uden ro eller omtanke. Holdet er også placeret sidst i tabellen og ligner en nedrykker, men jeg kan også finde eksempler fra den øverste halvdel, hvor struktur og mønstrer slet ikke er synlige.



Jeg har været så privilegeret at få lov at komme lidt ind bag kulisserne hos Shanghai Shenhua og følge holdet helt tæt på, og her kan jeg uden tvivl se en træner (argentinske Sergio Balista), der arbejder seriøst og grundigt med tingene, så træningen og kampforberedelsen fejler ikke noget alle steder. Men jeg har også set Shenhuas seneste seks hjemmekampe live, og spillet på stadion er oftest meget rodet, ustruktureret og i sidste ende er holdet afhængig af, om Nicholas Anelka eller Didier Drogba laver en solopræstation og skaffer resultatet.



Ovenstående scenarier skyldes, at spillerne i Kina har svært ved at udføre en plan sammen, agere hensigtsmæssigt og roligt under pres, turde hvile med bolden og tage ansvar, når det virkelig er nødvendigt. Jeg ser nervøse spillere, der ikke tør have bolden og reelt gemmer sig i skyggen, når en holdkammerat leder efter spilmuligheder. Og det gør holdets spil forkrampet og ustruktureret uanset, om holdet har en tydelig strategi for kampen eller ej.
