---
title: "Besøg på Shanghai Sports School"
permalink: /node/78
language: da
category:
  - Daily life
modified: 2013-04-06T19:06:06Z
---

I dag fik jeg helt unikt adgang til Shanghai Sports School, hvor kineserne træner børn fra 7-8 års alderen med henblik på en professional karriere. Det er på disse skoler, at stjerner som Lin Dan og Yao Ming er udklækket, og normalt er de totalt lukket land for omverdenen, så det var virkelig fascinerende at komme ind bag facaden.

Først og fremmest, så var det langt mere menneskeligt end man måske kunne forestille sig. Lederen var en moderne kvinde på 43 år og tidligere landsholdsspiller i volleyball. Meget åben og proaktiv.

Selv skolen var kæmpestor og husede alt fra fodbold, judo, basketball, atletik, badminton, tennis til bordtennis. Men miljøet virkede relativt sundt, selvom man selvfølgelig fornemmer et kæmpe pres på børnene, der er udvalgt og nu kun får denne ene chance i livet. Det akademiske niveau er nemlig totalt undermineret, og børnene satser kun på sport. Det er en kynisk tankegang og langt fra vores værdier om at uddanne 'hele' mennesker og prioritere life skills på lige fod med sporten. Hvis vi kigger på Peter Gades bog, som jeg i øvrigt er yderst fascineret af, så forklarer Lin Dan også i bogen, at han misunder Gade for netop at elske sporten, fordi vi i Danmark har en anden tilgang til eliteidræt end i Kina.

Omvendt må jeg indrømme, at det også er et eller andet i mig, der synes, at en sådan elitesatning er fascinerende. Jeg ved godt, at mine normer skriger, at det ikke er godt og sundt for børnene, men jeg så ingen børn, der virkede nedtrykte eller uden lyst til at træne. Tværtimod var stemningen god - åbenheden var der og trænerne virkede til at have den portion empati, som vi ellers ofte beskylder kinesere for ikke at have.

Jeg samler i skrivende stund sammen til en bog / opgave om talentudvikling i Kina, så derfor stopper jeg med guldkornene her, så jeg ikke afslører al min viden og erfaringer.
