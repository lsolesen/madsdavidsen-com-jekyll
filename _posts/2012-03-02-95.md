---
title: "VM ved den persiske bugt"
permalink: /node/95
language: da
category:
  - Columns
last_modified_at: 2013-04-06T19:52:49Z
---

FIFA’s opgave er først og fremmest at videreføre fodboldens fortælling, globalisere sporten, og derfor er det helt rigtigt at give den arabiske halvø et verdensmesterskab.

De kendte og traditionelle fodboldnationer følte sig snydt, da FIFA i torsdags besluttede, at VM 2022 skal foregå i oliestaten og emiratet Qatar. Rygterne om korruption og aftalt spil vil fortsætte med uformindsket styrke, men jeg vil i stedet analysere Qatar som fodboldland og værtsnation for VM i 2022.

**En stigende fodboldinteresse**

Jeg besøgte Qatar i sommeren 2009, hvor jeg havde fornøjelsen af at træne nogle af de spillere, som landet håber, vil danne grundstammen på det landshold, der skal forsvare æren til VM-slutrunden i 2022. Qatar har grundet landets ’low status’ i fodboldverdenen søsat et stort projekt, hvor børnefodbolden er i fokus, og i den forbindelse har nationen ansat en hær af udenlandske trænere, der skal give spillerne optimale vilkår og det bedste træningsmiljø. 

I 2005 stiftede Qatar ASPIRE Academy, der ligger i hovedstaden Doha. Her er viden, know how og ekspertise i alt fra træning, fysiologi, management og sportspsykologi samlet i et stort center, hvor de helt unge fodboldspillere fire gange om ugen køres ind i busser og træner. På den måde sikrer Qatar sig, at spillerne får kyndig vejledning og coaching. Og underviserne er fra hele verden. Jeg mødte trænere fra Brasilien, Argentina, Tyskland, Holland, England, Spanien, Portugal og Frankrig. De mener det seriøst i Qatar.

Interessen for fodbold vokser i det velbemidlede land i disse år. Man skal huske på, at Qatar notorisk ingen flair har for sport, så akademiet måtte starte helt fra scratch i 2005. Her mødte man bekymrede forældre, fordi børn ganske enkelt ikke var vant til at dyrke sport. På akademiet blev afrikanske og sydamerikanske talenter hentet ind for at hæve niveauet til træning – og vel sagtens også, fordi det er en anelse nemmere at få et statsborgerskab i Qatar, hvis man er god til fodbold - end i Danmark. 

På den måde forstærkes landsholdene, da der kun bor små en million mennesker i Qatar – og her er blot 200.000 lokale. Resten er immigranter eller udenlandske arbejdere. Men i 2022 håber landet på, at de lokale drenge er blevet så godt trænet fra barns ben, at de kan stille op til VM.

Den nationale liga har ikke et specielt højt niveau. En stribe halvdovne udlændinge er hentet til for at promovere fodbolden, men tempoet er utrolig lavt, intensiteten ligeså - og der mangler stemning fra tribunerne. Det hele virker opstillet og uden nerve. Den tidligere Malmö og Middlesbrough-spiller Afonso Alves og frisparkskongen fra Lyon Juninho Pernambucano kan nævnes som to af profilerne fra henholdsvis Al-Rayyan Sports Club og Al-Gharafa.

**De infrastrukturelle udfordringer**

Alle har en bil i Qatar. Alle. Og helst en stor Land Rover. Af samme logiske årsag eksisterer der stort set ingen offentlige transportmidler. Hverken toge eller busser. Og en taxa kan være ualmindelig svær at få fat i, så i det regi har Qatar store udfordringer, hvis de vil modtage x-antal tusinde fodboldfans i 2022.

Vedrørende stadions, så er Qatar som bekendt et af verdens rigeste lande, og modsat Dubai, der er bygget på lånte midler, så har Qatar en stor del af verdens olieressourcer, så økonomien er klar til at bygge de eksklusive stadions, som landet præsenterede i forbindelse med VM-fordelingen. Et konkret eksempel på den økonomiske velvillighed, var, da jeg så et kæmpe tårn i Doha, der forestillede den olympiske flamme i gigantisk format. Et arkitektonisk mesterværk, som Qatar byggede i forbindelse med afholdelsen af Asian Games i 2006. Og siden blot har stået tom… Qatars emir, statsoverhovedet, har generelt den holdning, at ’vi bygger bare’, hvis det er nødvendigt. 

**Klimaet**

Der bliver formentlig afviklet VM-kampe i en dome. Altså en indendørs hal. Da jeg trænede spillerne i Qatar, foregik det nemlig indenfor i en dome, da temperaturen udenfor var 53 grader. Og det var i juli måned, hvor VM-slutrunden netop afvikles. Samtidig er luften udenfor ufattelig tør og nærmest støvet, hvilket kan give store helbredsmæssige problemer for spillerne. Derfor vil nogle kampe formentlig blive spillet i en nedkølet dome. For tilskuerne betyder det også, at det stort set er ulideligt at bevæge sig udenfor. Jeg følte det som at gå helt tæt på en tændt hårtørrer, når man kom ud i det brændende varme.

Men FIFA har uagtet omstændighederne valgt rigtigt, fordi Qatar har ressourcer og velvilligheden til at præstere en god VM-slutrunde, og i samme moment får vi udbredt verdens bedste spil til et geografisk område, der ikke har de store fodboldmæssige traditioner.

_Bragt i Tipsbladet_
